Magpasag-uli Kamo
II Cor. 5:17-20; Efeso 2:13-16; 19:20-22

Leader: Ang bisan sin-o nga nahiusa kay Kristo bag-o na sia nga tinuga ang daan wala na, ang tanan bag-o na.

People: Ini tanan ginhimo sang Dios, nga paagi kay Kristo mangin-abyan niya kita bisan nga sang una mga kaaway niya kita, kag naghatag sa aton sang obra sa paghimo sa iban nga iya man mga abyan.

Leader: Amo ini ang amon mensahe nga ang Dios nagahimo sang tanan nga mga tawo nga iya mga abyan paagi kay Kristo. Ang Dios wala mag-isip sang ila mga sala batok sa ila, kag nahatag Sia sa amon mensahe kon paano niya sila mahimo nga mga abyan.

People: Gani, yari kami karon nagahambal para kay Kristo. Kag subong nga ang Dios gid nagapakiluoy sa inyo paagi sa amon sa ngalan ni Kristo, nagapakiluoy man kami sa inyo nga pahanugutan ninyo ang Dios sa paghimo sa inyo nga mga abyan Niya bisan nga
sang una mga kaaway Niya kamo!

Leader: Pero karon, sa paghiusa kay Kristo Hesus, kamo nga sadto anay
nahilayo ginpalapit na paagi sa kamatayon ni Kristo.

People: Kay si Kristo gid ang naghatag sa aton sing paghidait, paagi sa pag-isa niya sang mga Judio kag mga Gentil. Paagi sa iya kauga-lingon nga lawas ginrumpag niya ang pader nga nagseparar kag nagapaaway sa ila.

Leader: Ginwala niya ang kasuguan sang mga Judio, lakip ang mga sugo kag mga pagsulundan sini, agod nga matuga niya gikan sa mga Judio kag mga Gentil ang isa ka bag-o nga tawo nga nahiusa sa iya kaugalingon, kag sa sini nga paagi natigayon ang paghidait.

People: Paagi sa pagkamatay ni Kristo sa krus ginkuha niya ang mga pagdinumtanay. Paagi sa krus gintingob niya sa isa lamang ka lawas ang mga Judio kag mga Gentil, kag gindala niya sila pabalik sa Dios.

Leader: Gani karon, kamo nga mga Gentil indi na mga dumoluong ukon mga sumalayo lang, kundi mga kasimanwa sang mga tumuluo, kag mga katapo kamo sang panimalay sang Dios.

People: Kamo man ginpatindog sa sadsaran nga ginpasad sang mga apostoles kag mga propeta kag si Kristo Hesus gid amo ang pamusod nga bato.

Leader: Sa inyo paghiusa sa iya, ginpatindog man kamo sing tingob upod sa iban nga mangin isa sa balay sa diin ang Dios naga kabuhi paagi sa iya Espiritu.