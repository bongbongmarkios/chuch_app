Mga Baganihan sang Pagtuo

Leader: Ang pagtuo amo ang pasalig sang mga butang nga aton ginalauman.

People: Tungod sang ila pagtuo ang mga tawo sadtong una nga mga
panahon ginpakamaayo sang Dios.

Leader: Tungod sa pagtuo, si Abel nagdulot sa Dios sang halad nga maayo pa sang sa kay Cain. Paagi sa iya pagtuo, si Abel bisan nga patay na, nagahambal pa gihapon.

People: Tungod sa pagtuo, si Enoc wala mapatay, kundi wala na sing may nakakita sa iya, kay ang Dios nagdala sa iya paibabaw.

Leader: Tungod sa pagtuo, si Noe nakabati sang mga paandam sang Dios nahanungod sang palaabuton nga mga butang nga indi niya makita. Gintuman niya ang Dios, kag naghimo sia sang arka nga paagi sini, sia kag ang iya panimalay naluwas.

People: Sa sini nga paagi, ginkondenar ni Noe ang kalibutan, kag ginpakamatarong sia sang Dios paagi sa pagtuo.

Leader: Tungod sa pagtuo, si Abraham nagtuman sang pagtawag sang Dios, kag ginpakamatarong sia sang Dios paagi sa pagtuo.

People: Tungod sa pagtuo, si Abraham nagtuman sang pagtawag sang Dios, kag nagkadto sia sa duta nga ginsaad sang Dios nga ihatag sa iya. Ginbayaan niya ang iya kaugalingon nga duta nga wala makahibalo kon diin sia makadto.

Leader: Tungod sa pagtuo, sang daku na si Moises, wala sia magpa-sugot nga tawgon sia nga bata sang anak nga babayi sang hari.

People: Ginpasulabi niya ang pag-antos upod sa mga tawo sang Dios sang sa magpangalipay sa sala sa malip-ot lamang nga tion.

Leader: Padayunon ko pa bala ang pagsugid sini? Kulang ang akon tion sa pagsugid nahanungod kay Gideon, Barac, Samson, Jefte, David, Samuel kag sang mga propeta.

People: Gani, sa ginalibutan kita sang madamo nga mga saksi, pag-huklasan ta ang aton kaugalingon sang tanan nga mga nagasablag sa aton, kag ang sala nga nagahugakom sa aton, kag dalaganon ta nga may pagbatas ang palumba nga ginaatubang naton.

Leader: Indi ta pag-ibulang ang aton panulok sa kay Hesus, nga sa iya nasandig ang aton pagtuo halin sa ginsugoran tubtob sa katapusan. Ginbatas niya ang mga pag-antos sa krus kag wala niya pagsapaka ang kahuloy-an sa pagpanginmatay paagi sini tungod sang kalipay nga nagahulat sa iya, kag karon nagalingkod sia sa tuo sang trono sang Dios.

