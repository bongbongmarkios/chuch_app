Kristohanon nga Pagtahod sa Pungsod
Salmo 33: 12; Hul.:143:34; Rom. 18:1-5; I Pedro 2:13-14, 17; Mat. 22:21

Leader: Bulahan ang pungsod nga ang iya Dios amo ang Ginoo; bulahan ang mga tawo nga ginpili sang Ginoo nga mangin-iya kaugalingon.

People: Ang pagkamatarong nagapadaku sang pungsod, pero ang sala
nagapakahuya sang iya mga tawo.

Leader: Ang tagsa tagsa dapat magtuman sa mga awtoridad sang gobyerno kay ang tanan nga awtoridad nagagikan sa Dios kag ang mga manugdumala ginbutang sang Dios sa ila palangakuan.

People: Ang nagapamatok sa awtoridad, nagapamatok sa ginsugo sang Dios, kag ang nagahimo sini magadala sing silot sa iya kauga-lingon.

Leader: Kay ang mga manugdumala indi dapat kahadlukan sang mga nagahimo sing maayo, kundi sang mga nagahimo sing malain. Luyag mo bala nga indi magkahadlok sa tawo nga yara sa awtoridad?

People: Ti, himoa ang maayo, kag dayawon niya ikaw. Kay sia alagad sang Dios nga nagapangabudlay para sa imo kaayuhan.

Leader: Pero kon nagahimo ka sing malain, kahadluki sia, kay may gahom sia sa pagsilot. Alagad sia sang Dios kag ginhatagan sia sing gahom sa pagsilot sa mga nagahimo sing malain.

People: Gani, dapat ninyo tumanon ang mga manugdumala, indi lamang tungod sang kaakig sang Dios, kundi kay amo ini ang ginsugo sang inyo konsyensya.

Leader: Tungod sa Ginoo magpasakop kamo sa tagsa ka tawhanon
nga awtoridad.

People: Sa Emperador nga amo ang labing mataas nga awtoridad, kag sa mga gobernador nga gindala niya sa pagsilot sang mga nagahimo sing malain kag sa pagdayaw sang mga nagahimo sing maayo.

Leader: Tahura ninyo ang tanan nga mga tawo, higugmaa ang inyo pareho nga mga tumuluo, magkahadlok kamo sa Dios, kag tahura ninyo ang Emperador.

People: Ihatag ninyo sa Emperador ang para sa Emperador, kag ihatag
sa Dios ang para sa Dios.