Kabuhi nga Walay Katapusan
Juan 3:16 5:24; 10:27-29; 11:25-26; I Juan 5:11-13

Leader: Kay ginhigugma gid sang Dios ang kalibutan sa bagay nga ginhatag niya ang iya bugtong nga Anak, agod nga ang tagsa-tagsa nga nagatuo sa Iya indi na mapatay, kundi may kabuhi nga wala sing katapusan.

People: Nagasiling ako sa inyo sang matuod: ang bisan sin-o nga nagapamati sang akon mga pulong kag nagatuo sa nagpadala sa akon may kabuhi nga wala sing katapusan. Indi na sia paghuk-man, kundi nakasaylo na sia halin sa kamatayon pa kabuhi.

Leader: Ang akon mga karnero nagapamati sa akon tingog. Kilala ko sila kag nagasunod sila sa akon.

People: Ginahatagan ko sila sang kabuhi nga wala sing katapusan, kag indi gid sila mapatay. Wala sing may makaagaw sa ila sa akon kamot.

Leader: Ginhatag sila sa akon sang Amay nga gamhanan sa tanan, kag wala sing may makaagaw sa ila sa kamot sang Amay.

People: Ako amo ang pagkabanhaw kag ang kabuhi. Ang nagatuo sa akon, bisan pa nga mapatay sia, magakabuhi.

Leader: Kag ang nagakabuhi kag nagtuo sa akon indi gid mapatay.

People: Gani amo ini ang panaksi: ang Dios naghatag sa aton sang kabuhi nga wala sing katapusan, kag ini nga kabuhi yara sa iya Anak.

Leader: Ang bisan sin-o nga yara sa iya ang Anak Dios may kabuhi, kag ang bisan sin-o nga wala sa iya ang Anak sang Dios wala sing kabuhi.

People: Ginasulat ko ini sa inyo, agod mahibaluan ninyo nga may kabuhi kamo nga wala sing katapusan - kamo nga nagatuo sa ngalan sang Anak sang Dios.