Ikaw ang Pulong sa Bug-os nga Kalibutan
Isa. 60:3; Rom. 10:12-15; Efeso 3:8-11; II Cor. 5:18-19

Leader: Ang mga kapungsoran magapalapit sa imo kapawa, kag ang
mga hari sa pamanagbanag sang imo bag-o nga adlaw!

People: Kay wala sing kinatuhay ang mga Judio sa mga Gentil. Ang Dios amo man ang Ginoo sang tanan, kag naghatag sia sing bugana nga kaayuhan sa tanan nga nagapanawag sa iya.

Leader: Ang tagsatagsa nga nagapanawag sa ngalan sang Ginoo
maluwas.

People: Pero ano ang pagpanawag nila sa iya, kon wala sila magtuo? Kag ano ang ila pagtuo, kon wala pa sila makabati sang pulong sang Dios? Kag ano ang pagkabati nila, kon wala mawali sa ila ang pulong sang Dios?

Leader: Ang kasulatan nagasiling, "Daw ano ka makakulonyag ang
pagkari sang mga manugbanta sang maayong balita!

People: Ako kubos pa sa labing kubos sang tanan nga mga tumuluo, wala sapayan ginhatagan ako sang Dios sining pinasahi nga prebi-lihiyo sa pagdala sa mga Gentil sang Maayong Balita sang indi matungkad nga mga manggad ni Kristo.

Leader: Kag sa pagpakita sa tanan nga mga tawo kon ano ang sikreto nga plano sang Dios. Ang nagtuga sang tanan nga mga butang, nagtago sang iya sikreto sa nagligad nga mga panahon.

People: Agod nga sa karon nga panahon, paagi sa iglesia, ang tanan nga mga punoan kag mga kagamhanan sa kalangitan makahibalo sang tanan nga mga sahi sang kaalam sang Dios.

Leader: Ginhimo ini sang Dios suno sa iya tinutuyo halin pa sang una tubtob sa walay katapusan nga iya gintuman paagi kay Kristo Hesus nga aton Ginoo.

People: Ini tanan ginhimo sang Dios, nga paagi kay Kristo nangin abyan niya kita bisan nga sang una mga kaaway niya kita, kag naghatag sa aton sang obra sa paghimo sa iban nga Iya man mga abyan.

Leader: Amo ini ang amon mensahe nga ang Dios nagahimo sang tanan nga mga tawo nga iya nga abyan paagi kay Kristo. Ang Dios wala mag-isip sang ila mga sala batok sa iya, kag naghatag sia sa amon sang mensahe kon paano niya sila mahimo nga mga abyan.