Ginpakamatarong Paagi sa Pagtuo
Rom. 3:23; 5:8; 3:24-26, 20;5:12-2; Tito 3:4-7

Leader: Kay ang tanan nagpakasala kag nawad-an sang himaya sang Dios. Pero sang mga makasasala pa kita, si Kristo nagpakamatay tungod sa aton.

People: Tungod sang grasya sang Dios, ginpakamatarong sila tanan paagi kay Kristo Hesus nga nagtubos sa ila, kag ini isa ka regalo sang Dios.

Leader: Ginhalad sia sang Dios agod nga tungod sa iya pagkamatay mapatawad paagi sa iya ang mga sala sang mga tawo, paagi sa ila pagtuo sa iya. Ginhalad sang Dios si Kristo sa pagpakita sang iya pagkamatarong. Sang una anay ang Dios nagpaumod kag wala pagsapak sang mga sala sang mga tawo.

People: Pero sa sini nga mga panahon wala na niya ginapabay-i ang ila mga sala sa pagpakita nga sia matarong. Sa sini nga paagi iya ginpakamatarong ang tagsa-tagsa nga nagatuo kay Hesus.

Leader: Kay wala sing tawo nga ginapakamatarong sa atubangan sang Dios tungod sang iya pagtuman sang kasuguan. Ang ginahimo sang kasuguan amo ang pagkakilala sa tawo nga sia nakasala.

People: Karon kay ginapakamatarong na kita paagi sa pagtuo, may paghidait kita sa Dios paagi kay Hesu-Kristo nga aton Ginoo.

Leader: Paagi sa pagtuo, gindala niya kita sa pag-agom sang grasya sang Dios sa diin kita karon nagakabuhi. Gani, nagakalipay kita sa paglaom nga maambit naton ang himaya sang Dios.

People: Pero sang pagpahayag sang kaayo kag gugma sang Dios nga
aton Manluluwas, iya kita ginluwas.

Leader: Indi tungod sang maayo nga mga buhat nga aton ginhimo, kundi tungod sang iya kaluoy ginluwas niya kita paagi sa paghugas, nga paagi sini ginhatagan kita sang Espiritu Santo sang bag-o nga pagkatawo kag bag-o nga kabuhi.

People: Kay ginhatag sang Dios sa aton sing bugana ang Espiritu Santo, paagi kay Hesu-Kristo nga aton Mantuluwas.

Leader: Agod nga tungod sang Iya grasya mapakamatarung kita sa atubangan sang Dios, kag makaangkon sang kabuhi nga wala sing katapusan nga aton ginalauman.