Magpangamuyo sa Gihapon
Mat. 7:7; Mar. 11:24-25; Juan 14:13-14; Rom. 8:26; Heb. 4:15-16

Leader: Pangayo kag pagahatagan kamo, pangita kag makakita kamo,
panuktok kag pagaabrihan kamo.

Kay ang nagapangamuyo pagahatagan, ang nagapangita
makakita, kag ang nagapanuktok paga-abrihan.

May amay bala nga magahatag sing bato sa iya anak nga naga-pangayo sang tinapay? Ukon magahatag bala sia sing man-og kon ginapangayuan sia sang ida?

People: Gani kon kamo nga malaut makahibalo maghatag sing maayo nga mga butang sa inyo kabataan, daw ano pa gid ang inyo Amay nga yara sa langit. Magahatag sia sing maayo nga mga butang sa mga nagapangayo sa iya.

Leader: Gani nagasiling ako sa inyo, ang tanan nga inyo ginapangayo sa pangamuyo, magtuo kamo nga inyo na ina mabaton, kag ini tanan ihatag gid sa inyo.

People: Kag kon kamo nagapangamuyo, patawara ninyo ang mga naka-sayop sa inyo, agod nga ang inyo Amay sa langit magpatawad man sang inyo mga sala.

Leader: Kag Akon himuon ang bisan ano nga inyo pangayuon sa akon ngalan, agod nga ang himaya sang Amay mapakita paagi sa Anak. Kon kamo magpangayo sa akon sang bisan ano nga butang sa akon ngalan, akon ina paghimuon.

People: Sa amo man nga bagay, kita nga mga maluya ginabuligan sang Espiritu. Kay indi kita makahibalo kon paano magpangamuyo, kundi ang Espiritu amo ang nagapakiluoy sa Dios para sa aton sa mga pag-ugayong nga indi masaysay sa mga tinaga.

Leader: Ang aton pinakamataas nga pari nagbatyag man sang aton mga kaluyahon, kay sia man ginsulay sa tanan nga bagay pareho sa aton, pero wala sia magpakasala.

People: Gani indi kita magkahadlok sa pagpalapit sa trono sang Dios, sa din yara ang grasya. Didto magabaton kita sing kaluoy kag grasya nga makabulig sa tion nga ginakinahanglan naton ini.