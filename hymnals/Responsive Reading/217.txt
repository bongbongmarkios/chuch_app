Ang Ginharian Sang Dios
Heb. 1:1-2,8; Mat. 13:38, 45-49; I Cor. 15:24-25; Bug, 11:15

Leader: Sang una nga panahon ang Dios naghambal sa aton mga katigulangan paagi sa mga propeta sa madamo nga mga beses kag sa sari-sari nga mga paagi.

People: Pero sa sining ulihi nga mga inadlaw naghambal Sia sa aton paagi sa Iya Anak. Paagi sa Iya, gintuga sang Dios ang bug-os nga kalibutan, kag Sia man ang ginpili sang Dios nga mangin manunubli sang tanan nga mga butang sa katapusan.

Leader: Nahanungod sa Anak nagsiling Sia, "Ang imo trono, O Dios, wala sing katapusan. Nagagahom Ka sing matarong sa Imo ginharian."

People: Si Hesus nagsugid sa ila sing isa pa gid ka palaanggiran,
"Ang Ginharian sang langit kaangay sang lebadora. Ginkuha ini sang isa ka babayi kag ginlamas sa tatlo ka sukob nga arina, tubtub nga maghabok ang bug-os nga linamas."

Leader: Subong man, ang ginharian sang langit kaangay sang isa ka
negosyante nga nagpangita sang malahalon nga perlas.

People: Sang pagkakita niya sang isa ka perlas nga malahalon, naglakat sia kag ginbaligya niya ang tanan niya nga mga pagkabutang kag ginbakal ang perlas.

Leader: Subong man, ang Ginharian sang langit kaangay sang isa ka sahid nga ginladlad sa dagat, kag nagakuha sang sarisari nga mga idda

People: Sang puno na ang sahid ginbutang ini sang mga mangingisda pahigad kag naglingkod sila sa pagpili sang mga isda. Ang maayo ginsulod sa batulang kag ang mga malain ginpilak.

Leader: Manginsubong man ini sa katapusan sang panahon. Ang mga anghel sang Dios magakari kag magapain sang malaut nga mga tawo sa mga matarong.

People: Dayon ang katapusan magaabot. Si Kristo magadaog sang tanan nga espirituhanon nga mga gahom, mga awtoridad kag mga kagamhanan kag itugyan niya ang Ginharian sa Dios nga Amay.

Leader: Kay kinahanglan si Kristo maghari, tubtob malutos sang Dios ang tanan nga mga kaaway kag mabutang niya sila sa idalom san Iya mga tiil.

People: Ang gahom sa pagdumala sang kalibutan Iya na karon sang aton Ginoo kag sang iya Kristo, kag magahari sia sa walay katapusan.