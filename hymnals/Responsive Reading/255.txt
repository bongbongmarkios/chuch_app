Ang Krus ni Kristo
Isa. 53:4-6; Rom. 5:6, 8; II cor. 5:21; I Pedro 1:8-19; 1 Cor. 1:18, 23-24

Leader: Ginbatas niya ang mga pag-antos nga para kuntani sa aton, ang mga kasakit nga kita kuntani ang mapas-an. Pero naghuna-hona kita nga ang iya mga pag-antos silot nga ginpadala sang Dios.

People: Pero ginpilas sia tungod sang aton mga sala, ginhanot sia tungod sang mga kalautan nga aton ginhimo. Ang silot nga iya gin-antos naghilway sa aton, gin-ayo kita tungod sang mga bunal nga iya naagom.

Leader: Tanan kita kaangay sang mga karnero nga nagtalang, ang tagsatagsa sa aton naglakat sa iya kaugalingon nga dalan. Kag ang silot ginpatupa sang Ginoo sa iya, ang silot nga bagay sa aton tanan.

People: Kay sang wala pa kita sing sarang mahimo, si Kristo nagpakamatay tungod sa mga makasasala.

Leader: Pero ang Dios nagpakita kon daw ano ang iya paghigugma sa aton. Sang mga makasasala pa kita, nagpakamatay si Kristo tungod sa aton!

People: Si Kristo wala gid sing sala, pero ginpatungod sang Dios sa iya ang aton mga sala, agod sa aton paghiusa sa iya, maambit naton ang pagkamatarong sang Dios.

Leader: Kay nakahibalo kamo kon ano ang ginbayad agod mahilway kamo sa sining walay pulos nga pagkabuhi nga inyo ginsunod sa inyo mga katigulangan.

People: Indi ini subong sang pilak ukon bulawan nga kon kaisa
naganubo ang iya bili.

Leader: Ginhilway kamo paagi sa hamili nga dugo ni Kristo, mga nanginsubong sang isa ka kordero nga wala sing kasawayan ukon dagta.

People: Kay para sa mga nagapadulong sa kalaglagan, ang mensahe nahanungod sang kamatayon ni Kristo sa krus isa ka kabuangan, pero para sa aton nga nagapadulong sa kaluwasan, ini gahom sang  Dios

Leader: Kami amon nagawali nahanungod kay Kristo nga ginlansang sa krus. Ini nga balita kontra sang mga Judio kag kabuangan para sa mga Gentil.

People: Pero para sa mga tinawag sang Dios, mga Judio
Gentil, si Kristo amo ang gahom kag ang kaalam