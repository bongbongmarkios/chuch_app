Katutom
Mat. 24:45-47; Luc. 16:10-13;
Bug. 2:10; cor. 15:57-58

Leader: Kon amo sin-o ang masaligan kag maalam nga suloguon? Sia amo ang gintugyanan sang iya agalon sa pagdumala sang iban nga mga suloguon kag sa paghatag sa ila sang ila pagkaon sa nagakaigo nga tion.

People: Bulahan yadto nga suloguon nga sa pagpuli sang iya agalon
masapwan sia nga nagahimo sang iya bulohaton!

Leader: Nagasiling ako sa inyo, nga sia ang padumalahon sang iya agalon sang tanan niya nga pagkabutang.

People: Ang matutom sa diutay nga mga butang magatutom man sa dalagku nga mga butang, kag ang indi masaligan sa diutay nga mga butang indi man masaligan sa dalagku nga mga butang.

Leader: Gani, kon indi kamo masaligan sa pagpatikang sang manggad nga dutan-on, sin-o ang makasalig sa pagtugyan sa inyo sang ma-tuod nga manggad?

People: Kag kon indi kamo masaligan sang mga pagkabutang nga iya sang iban, sin-o bala ang magahatag sa inyo sang pagkabutang nga para sa inyo?

Leader: Wala sing suloguon nga makaalagad sa duha ka agalon, kay pakalainon niya ang isa kag tamayon ang isa. Indi kamo maka-alagad sa Dios kag sa manggad!

People: Indi ka magkahadlok sa bisan ano nga madali mo na lang
pagaantuson.

Leader: Pamatii ini! Ang iban sa inyo pagatilawan sang yawa paagi sa pagbilanggo. Ang inyo mga pag-antos magalawig sing napulo ka adlaw.

People: Magmatutom ka sa akon, bisan nagakahulogan ini sang kamatayon, kag pagahatagan ko ikaw sang korona sang kabuhi.

Leader: Salamat sa Dios nga nagahatag sa aton sing pagdaog paagi sa
kay Ginoong Hesu-Kristo!

People: Gani, hinigugma ko nga mga utod, magmalig-on kamo nga indi malingkang.

Leader: Magpapisan kamo sa inyo hilikuton para sa Ginoo, kay nahi-baluan gid ninyo nga ang inyo pagpangabudlay para sa Ginoo may pulos gid.
